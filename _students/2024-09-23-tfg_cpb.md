---
title: "SU2-US: Simplificando a aerodinámica cunha aplicación web de código aberto"
author: "Cibeira Pousa, Brais"
degree: "Grao en Enxeñaría Informática"
uri: http://hdl.handle.net/2183/39771 
date: 2024-09-23 00:00:00 +0200
---
O desenvolvemento de ferramentas de análise computacional cambiou o deseño de sistemas de enxeñaría en diversos campos, pero moitas destas ferramentas son específicas e custosas. Neste contexto, xorde SU2, unha ferramenta gratuíta para a resolución de ecuacións diferenciais parciais (EDP), inicialmente orientada á dinámica de fluídos computacional (CFD) para a optimización aerodinámica, pero que se expandiu a outros ámbitos físicos. SU2 é un proxecto de código aberto con estrutura modular. Aínda que SU2 é unha ferramenta madura, carece dunha interface visual que mellore a experiencia do usuario, o que dificulta a súa accesibilidade. Este proxecto propón crear unha aplicación web gratuíta e de código aberto que, mediante unha interface sinxela, permita resolver problemas de aerodinámica usando SU2. O enfoque do proxecto é proporcionar unha solución real a un problema existente, con énfase na modularidade e no código aberto, seguindo os principios de SU2. Tamén se abordará o proxecto desde unha perspectiva industrial, definindo un produto mínimo viable e garantindo que o código sexa de calidade, validado e preparado para futuras melloras, permitindo a colaboración doutros desenvolvedores.