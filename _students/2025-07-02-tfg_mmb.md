---
title: "Análise de toxicidade en contas galegas de Instagram: desenvolvemento dun sistema de detección"
author: "Molina Muñiz, Beatriz"
degree: "Grao en Enxeñaría Informática"
uri: https://hdl.handle.net/2183/45567 
date: 2025-07-02 00:00:00 +0200
---
O presente Traballo de Fin de Grao constitúe un proxecto de investigación que ten como obxectivo o desenvolvemento dun sistema para a detección de toxicidade en comentarios escritos en lingua galega na rede social Instagram. Esta iniciativa xorde da necesidade de dotar ás linguas minorizadas de ferramentas tecnolóxicas que permitan identificar discursos de odio, especialmente aqueles de carácter misóxino, nun contexto dixital onde predominan as solucións adaptadas a linguas maioritarias. O proceso de investigación estrutúrase en varias fases: comeza coa identificación e selección de contas galegas activas en Instagram, seguida da recollida automatizada de comentarios públicos mediante ferramentas de scraping. Unha vez recompilados os datos, lévase a cabo un preprocesamento detallado que inclúe a detección do idioma, a normalización dos textos e a protección da privacidade dos usuarios. Ademais de avaliar a viabilidade de empregar modelos previamente adestrados con datos de Twitter/X e Mastodon, o proxecto contempla o deseño e adestramento de modelos propios mediante técnicas de aprendizaxe automática, orientadas á clasificación de comentarios tóxicos. Estes modelos foron validados utilizando métricas estándar e testados con datos reais en galego, destacando o seu potencial para a detección temperá de condutas dixitais nocivas. Este traballo supón unha contribución relevante tanto no eido da tecnoloxía lingüística como na loita contra a violencia dixital en galego. O corpus recompilado, xunto co sistema desenvolvido, constitúe unha base sólida para futuras investigacións que desexen afondar na análise da toxicidade nas redes sociais desde unha perspectiva sociolingüística e de xénero.
