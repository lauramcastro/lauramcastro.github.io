---
title: "CoWtrol: Aplicación multiplataforma para a xestión centralizada do stock, montaxe e envíos en empresas"
author: "Freire Ares, Álvaro"
degree: "Grao en Enxeñaría Informática"
uri: http://hdl.handle.net/2183/39805
date: 2024-09-23 00:00:00 +0200
---
O obxectivo deste traballo de fin de grao é o desenvolvemento dunha aplicación multiplataforma que facilita a xestión interna para empresas de dixitalización gandeira. Isto inclúe a xestión centralizada do inventario, montaxe, pedidos de materiais e envíos a clientes. A aplicación conta cun sistema de autenticación en Firebase, que require que os usuarios inicien sesión na pantalla principal para acceder. Isto proporciona unha capa de seguridade adicional ao frontend, xa que se trata dunha aplicación privada para unha empresa que só é utilizada por determinados empregados.

Unha vez dentro da aplicación, o sistema permite aos usuarios consultar as cantidades dispoñibles de inventario, realizar axustes destas cantidades, realizar pedidos e finalmente preparar envíos a clientes. Os usuarios tamén poden importar clientes utilizando unha integración co CRM Holded, facilitando así a xestión dos destinatarios dos envíos. Os usuarios poden ver a simple vista, grazas a un código de cor, o estado do inventario de cada compoñente en función da proximidade da cantidade ao seu valor de stock mínimo. Este valor está establecido a man, mais hai un cálculo de stock mínimo a través do rexistro de pedidos e montaxe baseado en tempos de transporte e produción diaria que axuda a estimar este valor de forma máis precisa. Deste xeito axúdase a evitar o freo da produción por falta de material.

Todo isto está integrado con Telegram a través dun bot que envía mensaxes que informan das diferentes actualizacións dos axustes de stock, estados do pedido ou envíos dos produtos. A lóxica de negocio está almacenada no backend da aplicación e consiste nunha API REST-ful implementada utilizando tecnoloxías Python, xunto co marco de traballo FastAPI e PostgreSQL para a persistencia de datos. Por outro lado, o frontend da aplicación está implementado co marco de traballo Flutter para así conseguir o desenvolvemento dunha aplicación multiplataforma, dispoñible tanto para web como para móbil.
